এক গুমের ভিক্টিম তার জিজ্ঞাসাবাদ এবং টর্চারের কাহিনী বর্ণনা করছিলেন। ওনাকে বেসিক্যালি অনলাইনে লেখালেখির জন্য গুম করা হয়। তো চোখ বেঁধে জিজ্ঞাসাবাদের এক পর্যায়ে ওরা ওনার ফেসবুক পাসওয়ার্ড চায়। উনি সাথে সাথে বলে দেন। অতঃপর কেউ একজন বলল, "স্যার, মেলেনি।" 

আর যায় কোথায়। বেদম টর্চার শুরু হল। উনি বারবার বললেন উনি মিথ্যে বলেননি, কিন্তু কে শোনে কার কথা। নেক্সট ব্রেকে ওনাকে কাগজ কলম দেয়া হল, যাতে চোখ বাঁধা অবস্থাতেই উনি "সত্যিকারের" পাসওয়ার্ডটা লিখে দেন। উনি একই পাসওয়ার্ড লিখলেন। এবারে পাসওয়ার্ড নিয়ে আর কোন কথা নাই। মিলে গিয়েছে। কেন? এবারে মিলল কেন? "ম্যাডাম, আমার পাসওয়ার্ডের @-কে তো মুখে বলেছিলাম, তো ওরা ওটাকে পূর্ণাঙ্গ at the rate of লিখেছিল।" 

এটা শুনে আমি হাসি আটকাতে পারলাম না। ভদ্রলোকও দেখি চোখের পানি মুছে আমার সাথে মন খুলে হাসছেন। কি অকাট গণ্ডমূর্খগুলো আমাদের এত বছর বন্দি করে রেখেছিল, আল্লাহ!

- নাবিলা ইদ্রিস
